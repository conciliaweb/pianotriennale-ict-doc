CAPITOLO 8. Governare la trasformazione digitale
================================================

Le leve per l’innovazione delle PA e dei territori 
---------------------------------------------------

**Il coinvolgimento attivo delle amministrazioni e dei territori**

Governare la trasformazione digitale richiede non solo il coordinamento
di una pluralità di soggetti diversi ma anche la responsabile attenzione
ai profili strategici della programmazione di ciascun attore. In tal
senso, il Piano triennale deve essere considerato strumento di
programmazione per la redazione dei piani delle singole Amministrazioni,
un approccio sfidante per una *governance* multilivello che integra
operativamente dimensione centrale e locale, attori e interventi.

Nell’ambito degli Accordi territoriali finora stipulati, è stato
promosso e avviato un modello di Program Management Office (PMO),
sperimentato a partire dalle prime Regioni pilota previste nel Piano
triennale 2019-2021, che attiva un processo di *governance* a garanzia
del raccordo operativo e di monitoraggio qualitativo delle iniziative
progettuali, anche attraverso la piattaforma “Territori digitali”, che
permetterà un’osservazione costante sull’attuazione delle agende
digitali territoriali nel loro complesso.

Sulla base del percorso fin qui intrapreso, anche con gli Accordi
Territoriali, AGID intende rendere maggiormente efficace l’azione di
supporto all’innovazione delle PA e dei territori realizzata dai propri
Centri di Competenza Tematici (CdCT), attivando collaborazioni con Enti
e organismi aventi analoghe conoscenze ed esperienze e già operanti in
significative aree del Paese, al fine di costituire Nodi Territoriali di
Competenza (NTC), che assumono la funzione di *hub* locale del CdCT
stesso. 

L’insieme di CdCT AGID e dei Nodi Territoriali di Competenza rappresenta
la rete per la Trasformazione Digitale in cui AGID svolge il proprio
ruolo di stimolo ed animazione. 

Un primo esempio di tale modello è rappresentato dai Centri di
Competenza “Riuso e *Open Source*\ ” e “Semplificazione amministrativa”,
che hanno avviato significative collaborazioni e sinergie con le
Amministrazioni territoriali per valorizzare e mettere a sistema
risultati e competenze, finalizzate alla rilevazione di fabbisogni, alla
progettazione condivisa e alla produzione di specifici *asset*.

In particolare, per il primo anno, per il CdCT “Riuso e *Open Source*\ ”
saranno individuati i requisiti per la costituzione dei  Nodi
Territoriali e saranno attivate specifiche collaborazioni con alcuni
NTC, nella prospettiva di rendere replicabile - negli anni successivi -
tale modello anche per altri ambiti tematici, da individuare in
condivisione con Regioni e Amministrazioni locali. Mentre prosegue il
percorso di condivisione con gli altri soggetti istituzionali, in primis
il Dipartimento della Funzione Pubblica, per lo sviluppo sui territori
del CdCT “Semplificazione amministrativa”, si lavorerà alla costituzione
di altri Centri di Competenza, da individuare sulla base dell'ascolto
delle progettualità espresse dal territorio. È strategico, ai fini
dell’accelerazione dei processi di trasformazione digitale, che le
Amministrazioni in grado di esprimere progettualità e competenze
tecniche ed organizzative in relazione ai temi del Piano triennale (ad
es. *cloud*, interoperabilità, *design* dei servizi…) si propongano come
punti di riferimento. 

Il Nodo Territoriale di Competenza è una funzione evoluta dei Soggetti
Aggregatori Territoriali per il Digitale (SATD) in quanto esprime
competenze ed esperienze consolidate e strutturate, e come tale può
fornire un formidabile supporto alla *governance* per lo sviluppo e la
diffusione della digitalizzazione.

In questo senso, si vuole intensificare il dialogo con le rappresentanze
delle amministrazioni territoriali, nel rispetto delle competenze e
delle funzioni di ciascun ente e, soprattutto, per valorizzare le
specifiche dinamiche di concertazione e aggregazione territoriali già
esistenti: a tal fine, saranno proposti specifici Accordi di livello
centrale, regionale e sovracomunale che tengano anche in considerazione
la nuova programmazione comunitaria 2021-2027. 

**Consolidamento del ruolo del Responsabile della Transizione al
Digitale **

Il Responsabile per la Transizione al Digitale (RTD) ha tra le
principali funzioni - definite dall’articolo 17 del CAD - quella di
garantire operativamente la trasformazione digitale della Pubblica
Amministrazione, proponendo al vertice politico anche gli opportuni
adeguamenti organizzativi e procedurali.  

Il Piano triennale 2019-2021 ha istituito la conferenza dei Responsabili
per la transizione al digitale, uno strumento di dialogo, raccordo e
supporto verso i RTD delle amministrazioni italiane. Per la
realizzazione delle azioni del Piano triennale 2020-2022 la figura del
RTD è l’interfaccia tra AGID, Dipartimento per la Trasformazione
Digitale e l’Amministrazione, che stimola e promuove i processi di
cambiamento, condivide le buone pratiche e le adatta al proprio
contesto. Si rende quindi necessario da un lato rafforzare il processo
di collaborazione tra i RTD attraverso un modello di rete che possa
stimolare il confronto, valorizzare le migliori esperienze e la
condivisione di conoscenze e di progettualità; dall’altro promuovere
processi di coordinamento tra le pubbliche amministrazioni, sia
nell’ambito dei progetti e delle azioni del Piano triennale per
l'informatica nella PA, sia nell’ambito di nuove iniziative che maturino
dai territori. Quello della centralità del ruolo del RDT è un assunto
che pervade trasversalmente tutti i capitoli del Piano: è da queste
figure che le azioni devono essere guidate, coordinate, promosse. Non a
caso molte attività di sensibilizzazione, diffusione e formazione sui
temi affrontati nel Piano coinvolgono i Responsabili per la Transizione
Digitale.

Per ciò che concerne la presenza dei RTD all’interno delle
amministrazioni locali, viene promossa la nomina dei RTD in forma
aggregata per le PAL più piccole, per la quale verranno valutate
modalità di individuazione che tengano conto di *best practice* e
competenze presenti sui vari territori.

Inoltre, nel nuovo contesto lavorativo che si è andato a configurare nel
periodo dell’emergenza COVID , che ha visto le amministrazioni di fronte
alla necessità di attrezzarsi per individuare forme di lavoro flessibili
come lo *smartworking*, il Piano dà alla rete dei RTD il compito di
definire un modello di maturità (*maturity model*) delle amministrazioni
che individui i cambiamenti organizzativi e gli adeguamenti tecnologici
necessari. Tale modello costituirà la base di riferimento per la
creazione di una piattaforma nazionale per lo *smartworking* nella PA,
il cui studio di fattibilità costituisce una delle linee di azione del
capitolo 3.

**La domanda pubblica come leva per l’innovazione del Paese**

L’edizione 2019-21 del Piano triennale ha introdotto lo strumento
dell’appalto anche per attuare progetti ad elevato contenuto di
innovazione. Nei progetti di innovazione, il committente pubblico sfida
il mercato e non si accontenta di adottare (acquistare) soluzioni di
mercato consolidate. Le sfide poste dal committente pubblico richiedono
ai fornitori significativi avanzamenti delle soluzioni disponibili, o
soluzioni totalmente nuove, o addirittura nuove conoscenze, per il cui
ottenimento sono necessari significativi investimenti di ricerca e
sviluppo. 

Gli appalti di innovazione, l’\ *innovation procurement,* rappresentano
anche uno strumento aperto di sfida e stimolo alla partecipazione
competitiva di un mercato allargato, che coinvolge le grandi imprese, ma
anche e soprattutto PMI, *start-up*, terzo settore, università e centri
di ricerca. 

Il termine *Open innovation* individua un paradigma per lo sviluppo
dell’innovazione secondo il quale un soggetto (anche pubblico) si apre
al mondo e cerca nuove idee al di fuori di sé, combina percorsi interni
ed esterni al fine di produrre avanzamenti delle conoscenze e/o il
miglioramento sostanziale di prodotti, processi e servizi. L’approccio
*Open innovation* può essere applicato al mondo degli appalti e in
particolare dell’appalto di innovazione: esso induce un rilevante
incremento della partecipazione all’appalto e, quindi, un maggior grado
di competizione. La disponibilità di un sistema nazionale di
*e-procurement* facilita la partecipazione degli operatori economici
agli appalti pubblici, abbatte la barriera delle frontiere politiche, i
costi che derivano dalle distanze e le difficoltà delle PMI e delle
*startup* che dispongono di una minore robustezza finanziaria.

Con il Piano triennale 2020-22 si assume la consapevolezza che
*innovation procurement* e *open innovation* debbano essere utilizzati
sinergicamente con il duplice scopo di accelerare la trasformazione
digitale dell’amministrazione pubblica e creare nuovi mercati di
innovazione. Ciò si traduce in tre principali linee di azione:

1. far emergere la domanda pubblica di innovazione per stimolare la
   generazione di soluzioni innovative; 

2. sviluppare il “Portale degli appalti di innovazione” e le piattaforme
   telematiche di acquisto affinché siano di supporto alle politiche di
   *open innovation procurement; *

3. portare gradualmente i risultati degli appalti di innovazione negli
   appalti pubblici strategici e ad elevato impatto sul mercato, con
   l’effetto di accelerare la diffusione delle innovazioni e lo sviluppo
   di nuovi mercati.

Gli appalti pubblici sono uno strumento fondamentale per la
realizzazione degli obiettivi strategici. Considerata la loro incidenza
sulla spesa pubblica, se utilizzati come uno strumento strategico essi
possono consentire ai governi di conseguire risultati politici
fondamentali.

Le gare strategiche ICT a supporto dello sviluppo del Piano triennale
costituiscono l’insieme dei servizi messi a disposizione dalle
amministrazioni per consentire la definizione e l’implementazione della
  strategia per la trasformazione digitale della Pubblica
Amministrazione Italiana. L’obiettivo è quello di creare il “sistema
operativo” del Paese, ovvero una serie di componenti fondamentali sui
quali definire ed erogare servizi più semplici ed efficaci per i
cittadini, le imprese e la stessa Pubblica Amministrazione. In generale,
quindi, saranno disponibili servizi per operare sulla definizione di
processi e sulla erogazione di servizi digitali, sulla analisi e
realizzazione delle componenti applicative e infrastrutturali, con
specifico riferimento al paradigma *cloud*.

Nell’ambito delle attività di *governance* e, in particolare, della
valutazione del livello di efficacia degli interventi di
digitalizzazione operati dalle Amministrazioni attraverso l’utilizzo
delle Gare strategiche, sono stati definiti gli “Indicatori generali di
digitalizzazione”, per mappare i diversi macro-obiettivi rispetto agli
obiettivi del Piano triennale.

Ciascuna amministrazione, nell’ambito della documentazione contrattuale
di adesione all’iniziativa, assocerà almeno un Indicatore generale per
il quale fornirà, agli Organismi di coordinamento e controllo o
eventualmente ai soggetti da questi indicati, le misure di riferimento
*ex ante* ed *ex post* rispetto al contratto.

Le gare propongono nuovi e più agili modelli di aggiudicazione, di
valorizzazione delle offerte e di gestione delle gare stesse. Attraverso
una *governance* unitaria *multistakeholder* e una struttura
organizzativa omogenea, l’obiettivo è quello di incentivare l’utilizzo e
supportare le amministrazioni nella definizione di contratti coerenti
con gli obiettivi definiti dal Piano triennale. In questo senso, AGID,
MID e Consip assicureranno una *governance* affinché gli obiettivi dei
contratti stipulati nell’ambito delle gare strategiche rispondano
pienamente a quanto indicato nel Piano.

**Modelli e regole per l’erogazione integrata di servizi
interoperabili**

Allo scopo di sviluppare servizi integrati e centrati sulle esigenze di
cittadini ed imprese, è necessaria la realizzazione di iniziative di
condivisione e accompagnamento per le pubbliche amministrazioni, in
continuità con quanto già avviato nel contesto degli ecosistemi, anche
attraverso la sottoscrizione di protocolli d'intesa ed accordi per: (i)
la costituzione di tavoli e gruppi di lavoro, (ii) l’avvio di
progettualità congiunte e (iii) la capitalizzazione delle soluzioni
realizzate dalla PA in *open source* ecc. 

Si tratta di iniziative di *governance* che consentono di costruire un
raccordo operativo tra i diversi attori di ogni ecosistema (pubblica
amministrazione centrale, regionale e locale, imprese e cittadini), di
abilitare l’interoperabilità tra ecosistemi e di supportare:

1. la reingegnerizzazione dei processi e la digitalizzazione di
   procedure analogiche, la progettazione di nuovi sistemi e servizi;

2. il processo di diffusione ed adozione delle piattaforme abilitanti di
   livello nazionale, nonché la razionalizzazione delle piattaforme
   esistenti;

3. la definizione delle specifiche tecniche di interoperabilità
   individuate per specifici domini di interoperabilità.

Nello specifico, AGID supporta le PA coinvolte per assicurare l’adozione
delle indicazioni sull'interoperabilità tecnica indicate al capitolo 5 -
Interoperabilità e, non da meno, standardizzare e uniformare i dati
scambiati in accordo con quanto definito nel Capitolo 2 - Dati.

Le competenze digitali per la PA e per il Paese e l’inclusione digitale
-----------------------------------------------------------------------

Le competenze digitali sono indispensabili per realizzare la
trasformazione digitale della PA e del Paese e consentire l’utilizzo
diffuso ed efficace dei servizi pubblici digitali.

La carenza di competenze digitali nella popolazione produce effetti
negativi sulla:

-  possibilità di esercitare i diritti di cittadinanza e la
   partecipazione consapevole al dialogo democratico;

-  la capacità di rispondere alle richieste dal mondo del lavoro;

-  capacità del Paese di adeguarsi all’evoluzione dei nuovi mercati e
   delle nuove professioni, in gran parte correlate alle tecnologie
   emergenti.

In questo quadro è stata avviata l’iniziativa strategica nazionale
Repubblica Digitale, con un’alleanza *multistakeholder* di soggetti
pubblici e privati e un comitato guida che ha messo sullo stesso tavolo
ministeri, Regioni, Province, Comuni, università, ricerca, imprese,
professionisti, Rai, associazioni e le varie aree del settore pubblico
coinvolte, che è diventata la coalizione nazionale italiana nell’ambito
del programma della Commissione Europea “\ *Digital Skills and Jobs
Coalition*\ ”.

Nell’ambito di Repubblica Digitale è stata definita la “Strategia
nazionale per le competenze digitali”, che si articola su quattro assi
di intervento:

1. lo sviluppo delle competenze digitali necessarie all’interno del
   ciclo dell’istruzione e della formazione superiore, con il
   coordinamento di Ministero dell’Istruzione e Ministero
   dell’Università e Ricerca;

2. il potenziamento e lo sviluppo delle competenze digitali della forza
   lavoro, sia nel settore privato che nel settore pubblico, incluse le
   competenze per l’e-leadership con il coordinamento di Ministero dello
   Sviluppo Economico e del Dipartimento della Funzione Pubblica;

3. lo sviluppo di competenze specialistiche ICT per fronteggiare le
   sfide legate alle tecnologie emergenti e al possesso delle competenze
   chiave per i lavori del futuro con il coordinamento di Ministero
   dell’Università e Ricerca e Ministero dello Sviluppo Economico;

4. il potenziamento delle competenze digitali necessarie per esercitare
   i diritti di cittadinanza (inclusa la piena fruizione dei servizi
   online) e la partecipazione consapevole al dialogo democratico con il
   coordinamento del Ministro per l’Innovazione Tecnologica e la
   Digitalizzazione.

Nell’ambito specifico dei diritti e dei doveri di cittadinanza digitale,
per favorire la piena fruizione dei servizi pubblici digitali tramite
adeguate piattaforme (identità digitale, domicilio digitale, SPID,
pagoPA, fatturazione elettronica, ecc.) e semplificare i rapporti tra
cittadini, imprese e Pubblica Amministrazione, è prevista la
realizzazione di una guida di riepilogo dei diritti di cittadinanza
digitali previsti nel CAD e pubblicata da AGID, come strumento agile e
concreto di ausilio all’effettivo esercizio di tali diritti.

Gli obiettivi del Piano, poi, potranno essere raggiunti solo attraverso
azioni di sensibilizzazione e di formazione che coinvolgano in primo
luogo i dipendenti della Pubblica Amministrazione. E’ già in fase
avanzata di sperimentazione il progetto del Dipartimento della Funzione
Pubblica “Competenze digitali per la PA” che mette a disposizione una
piattaforma e contenuti formativi rivolti ad amministrazioni
differenziate per dimensioni e tipo di attività svolta (ad es. comuni,
enti pubblici non economici, regioni). A questa attività si aggiungono
iniziative “verticali”, necessarie a raggiungere i risultati posti da
ciascun obiettivo: è il caso della formazione specifica sui temi della
qualità dei dati, dell’accessibilità, della *security awareness*, del
governo e della gestione dei progetti ICT, rivolta a tutti i dipendenti
della PA, a livelli diversi di approfondimento, oppure della
formazione/aggiornamento sui temi della trasformazione digitale e del
governo dei processi di innovazione, nei confronti dei Responsabili
della Transizione al digitale, secondo programmi costruiti a seguito di
un’attività periodica di individuazione di fabbisogni.

Gli strumenti per migliorare i processi di trasformazione digitale e di innovazione della PA\ ** **
---------------------------------------------------------------------------------------------------

**Il monitoraggio del Piano triennale**

La *governance* dei sistemi informativi delle pubbliche amministrazioni
centrali, delle Regioni e degli Enti locali rappresenta l’elemento
focale per il processo di trasformazione digitale in atto nel nostro
Paese il cui monitoraggio rappresenta un’azione a servizio
dell’Amministrazione e di supporto al Responsabile della Trasformazione
Digitale per lo svolgimento delle sue attività, che, finalizzata al
migliorare i processi di tale processo. In questo senso, è quindi
importante che anche il processo di pianificazione dei Sistemi
Informativi (SI) sia collocato all’interno dei processi di
pianificazione strategica ed operativa e condivida con essi i punti
decisionali essenziali.

In quest’ottica rientra il mandato del CAD, all’art.14-bis lettera c)
*“monitoraggio delle attività svolte dalle amministrazioni, ivi inclusi
gli investimenti effettuati ai sensi dell’articolo 1, comma 492, lettera
a-bis), della legge 11 dicembre 2016, n. 232, in relazione alla loro
coerenza con il Piano triennale di cui alla lettera b) e verifica dei
risultati conseguiti dalle singole amministrazioni con particolare
riferimento ai costi e benefici dei sistemi informatici secondo le
modalità fissate dalla stessa Agenzia”* che ha attribuito ad AGID il
compito di realizzare il monitoraggio delle attività e la verifica dei
risultati delle amministrazioni, in termini sia di coerenza con il Piano
triennale (PT) e sia di costi/benefici dei sistemi informativi delle
singole PA. 

Allo stesso tempo, tali azioni di monitoraggio e verifica hanno
l’obiettivo di supportare l’attuazione fisica, finanziaria e procedurale
del Piano triennale nel suo complesso.

Il monitoraggio del PT prevede e integra 3 livelli che complessivamente
concorrono al raggiungimento dell’obiettivo sopra indicato:

-  monitoraggio della realizzazione delle Linee di Azione in capo ai
   singoli *owner* identificati: misurato  attraverso indicatori di tipo
   on/off rispetto alle *roadmap* operative definite nel PT per ciascun
   obiettivo ad integrazione dell’ insieme agli indicatori presenti nel
   cruscotto di monitoraggio `Avanzamento
   Digitale <https://avanzamentodigitale.italia.it/it>`__; il SAL
   rispetto alle *roadmap* viene tracciato e raccolto in maniera
   sistematica attraverso un Format PT per le PA;

-  monitoraggio dei risultati conseguiti complessivamente dal Piano
   triennale: misurato attraverso gli indicatori quali-quantitativi, i
   Risultati Attesi individuati per ciascun Obiettivo del PT, che
   compongono il sistema di monitoraggio degli obiettivi del Piano,
   basato sulle *source* già individuate e quelle in fase di
   implementazione;

-  monitoraggio dell’andamento della spesa e degli investimenti ICT in
   coerenza con PT: misurati attraverso la rilevazione periodica della
   spesa ICT, da integrare alla raccolta dati e informazioni tramite il
   Format PT per le PA. 

Le PA secondo la *roadmap* definita dalle Linee d’Azione di seguito
riportate e le modalità operative fornite da AGID, saranno chiamate a
compilare il Format PT per le PA così da rendere possibile la
costruzione e l’alimentazione della base dati informativa. Tale Format
ricalca la struttura obiettivi-azioni del PT e permette di evidenziare
quali delle Linee di Azione previste nel PT siano state recepite dalle
diverse amministrazioni e di approfondire quali altre azioni siano state
individuate localmente per il conseguimento dei singoli Obiettivi
previsti nel PT. Si chiederà inoltre alle amministrazioni di allegare il
proprio Piano, per poter prendere visione di eventuali altri obiettivi
definiti localmente. 

In coerenza con le attività di monitoraggio della spesa ICT già in
essere, i cui tempi di esecuzione saranno raccordati con quelli di
rilascio del Format PT compilato, l’insieme delle PA coinvolte è
rappresentato dal *panel* di amministrazioni centrali e locali che
periodicamente rispondono alla *Rilevazione della spesa ICT della PA*. 

Si avrà quindi, una visione complessiva delle attività svolte dalle
amministrazioni in relazione alla loro coerenza con il Piano triennale e
sarà possibile operare uno stretto monitoraggio affiancando sul campo i
referenti delle Amministrazioni e prevedendo eventualmente le azioni
correttive necessarie per il raggiungimento degli obiettivi.

Inoltre, nell’ambito di questo percorso, è prevista la definizione di
attività di formazione rivolte al personale delle Pubbliche
Amministrazioni.

L’impianto che si andrà via via definendo, si pone come fine principale
quello di supportare le Amministrazioni nel migliorare la *governance*
dei propri sistemi informativi, identificando in modo chiaro e
misurabile obiettivi e benefici delle proprie iniziative, verificando il
raggiungimento con indicatori quantitativi e qualitativi omogenei. Va
inoltre tenuto conto del fatto che, anche nel caso di progetti ICT, la
componente non immediatamente monetizzabile dei benefici attesi, risulta
spesso molto importante ed è quindi necessario integrare la tradizionale
valutazione economica. 

.. toctree::
  :maxdepth: 3
  :caption: Indice dei contenuti

  capitolo-8.-governare-la-trasformazione-digitale/contesto-normativo-e-strategico-6.rst
  capitolo-8.-governare-la-trasformazione-digitale/obiettivi-e-risultati-attesi-5.rst
  capitolo-8.-governare-la-trasformazione-digitale/cosa-devono-fare-agid-dipartimento-per-la-trasformazione-digitale-e-altri-soggetti-istituzionali-2.rst
  capitolo-8.-governare-la-trasformazione-digitale/cosa-devono-fare-le-pa-7.rst
  capitolo-8.-governare-la-trasformazione-digitale/la-governance-della-trasformazione-digitale-nella-strategia-per-linnovazione-tecnologica-e-la-digitalizzazione-del-paese-2025.rst
