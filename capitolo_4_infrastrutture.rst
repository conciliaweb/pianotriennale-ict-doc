CAPITOLO 4. Infrastrutture
==========================

Lo sviluppo delle infrastrutture digitali è parte integrante della
strategia di modernizzazione del settore pubblico poiché queste
sostengono l’erogazione sia di servizi pubblici a cittadini e imprese
sia di servizi essenziali per il Paese. 

Tali infrastrutture devono essere affidabili, sicure, energeticamente
efficienti ed economicamente sostenibili. L’evoluzione tecnologica
espone, tuttavia, i sistemi a nuovi e diversi rischi, anche con riguardo
alla tutela dei dati personali. L’obiettivo di garantire una maggiore
efficienza dei sistemi non può essere disgiunto dall’obiettivo di
garantire contestualmente un elevato livello di sicurezza delle reti e
dei sistemi informativi utilizzati dalla Pubblica amministrazione.

Tuttavia, come rilevato da AGID attraverso il Censimento del Patrimonio
ICT della PA, molte infrastrutture della PA risultano prive dei
requisiti di sicurezza e di affidabilità necessari e, inoltre, sono
carenti sotto il profilo strutturale e organizzativo. Ciò espone il
Paese a numerosi rischi tra cui quello di interruzione o indisponibilità
dei servizi e quello di attacchi *cyber* con, conseguente, accesso
illegittimo da parte di terzi a dati (o flussi di dati) particolarmente
sensibili o perdita e alterazione degli stessi dati.

Lo scenario delineato pone l’esigenza immediata di attuare un percorso
di razionalizzazione delle infrastrutture per:

1. garantire la sicurezza dei servizi erogati tramite infrastrutture
   classificate come gruppo B, mediante la migrazione degli stessi verso
   *data center* più sicuri e verso infrastrutture e servizi *cloud*
   qualificati da AGID secondo il modello *Cloud* della PA. 

2. evitare che le amministrazioni costruiscano nuovi *data center* al
   fine di ridurre la frammentazione delle risorse e la proliferazione
   incontrollata di infrastrutture con conseguente moltiplicazione dei
   costi.  

Per approfondimenti sulla strategia governativa per il *cloud* è
consultabile il sito
`https://cloud.italia.it/. <https://cloud.italia.it/>`__

Con riferimento alla classificazione dei *data center* di cui alla
Circolare AGID 1/2019, ai fini della strategia di razionalizzazione dei
*data center* le categorie “infrastrutture candidabili ad essere
utilizzate da parte dei PSN” e “Gruppo A” sono rinominate “A”.

Al fine di consolidare e mettere in sicurezza le infrastrutture digitali
delle pubbliche amministrazioni è definito il Polo Strategico Nazionale
delle Infrastrutture Digitali (PSN) ovvero l’insieme delle
infrastrutture digitali localizzate all’interno del territorio
nazionale, ad alta disponibilità, che garantiscono elevati livelli di
sicurezza, affidabilità ed efficienza energetica. Tali infrastrutture
ospitano anche i beni strategici ICT conferiti al perimetro di sicurezza
cibernetica nazionale dalle amministrazioni che non dispongono di *data
center* classificati come “A”.

In particolare, con riferimento alla classificazione dei *data center*
di cui alla Circolare AGID 1/2019, il percorso di razionalizzazione
prevede che: 

-  le amministrazioni centrali che, al momento dell’approvazione del
   presente Piano, erogano servizi tramite infrastrutture classificate
   gruppo B, migrano i loro servizi verso una infrastruttura in grado di
   garantire requisiti di qualità sufficienti, scegliendo tra le
   infrastrutture del PSN e le infrastrutture e i servizi *cloud*
   qualificati da AGID;

-  le amministrazioni centrali che, al momento dell’approvazione del
   presente Piano, erogano servizi tramite infrastrutture classificate
   “A” possono continuare ad erogare tali servizi tramite queste
   infrastrutture, potendo eventualmente consolidare nelle stesse i
   propri *data center* di gruppo B.

Le amministrazioni locali, al fine di razionalizzare le infrastrutture
digitali:

-  dismettono le infrastrutture di gruppo B e migrano i propri servizi
   verso soluzioni *cloud* qualificate da AGID;

-  possono stringere accordi con altre amministrazioni per consolidare
   le infrastrutture e servizi all’interno di *data center* classificati
   “A” da AGID.

Al fine di facilitare le amministrazioni nell’attuazione del percorso di
migrazione: 

-  è stato pubblicato il Manuale di abilitazione al *Cloud* nell’ambito
   del Programma nazionale di abilitazione al *cloud*;

-  è stata pubblicata da Consip la `Gara a procedura aperta per
   l’affidamento di un Accordo Quadro per la fornitura di servizi cloud
   IaaS e PaaS in un modello di erogazione pubblico nonché per la
   prestazione di servizi connessi, servizi professionali di supporto
   all’adozione del cloud, servizi professionali tecnici per le
   Pubbliche
   Amministrazioni <https://www.consip.it/bandi-di-gara/gare-e-avvisi/aq-public-cloud-iaas-e-paas>`__\ **.**
   L’Accordo Quadro consentirà alle PA di ridurre in modo significativo
   i tempi di approvvigionamento di servizi *public cloud* IaaS e PaaS e
   di servizi professionali per le PA che necessitano di reperire sul
   mercato le competenze necessarie per attuare quanto previsto nel
   manuale di abilitazione al *cloud*.

Per realizzare un’adeguata evoluzione tecnologica e di supportare il
paradigma *cloud*, favorendo altresì la razionalizzazione delle spese
per la connettività delle pubbliche amministrazioni, è necessario anche
aggiornare il modello di connettività.

Tale aggiornamento, inoltre, sarà teso a rendere disponibili alle
Pubbliche Amministrazioni servizi di connettività avanzati, atti a
potenziare le prestazioni delle reti delle PA e a soddisfare la più
recente esigenza di garantire lo svolgimento del lavoro agile in
sicurezza.

.. toctree::
  :maxdepth: 3
  :caption: Indice dei contenuti

  capitolo-4-infrastrutture/contesto-normativo-e-strategico-3.rst
  capitolo-4-infrastrutture/cosa-devono-fare-agid-dipartimento-per-la-trasformazione-digitale-e-consip-1.rst
  capitolo-4-infrastrutture/cosa-devono-fare-le-pa-3.rst
  capitolo-4-infrastrutture/le-infrastrutture-nella-strategia-per-linnovazione-tecnologica-e-la-digitalizzazione-del-paese-2025.rst
