CAPITOLO 7. Strumenti e modelli per l’innovazione
=================================================

La precedente edizione del Piano Triennale (2019-2021) dedicava un
capitolo alle amministrazioni che stavano affrontando progettualità
innovative, focalizzando l’attenzione sui quei progetti di innovazione
delle amministrazioni pubbliche, in cui, in modo più o meno consapevole,
il committente pubblico:

● circoscrive l’esigenza concreta e si concentra sulla specificazione
dell’esigenza che vuole affrontare;

● è alla ricerca di soluzioni nuove o comunque diverse rispetto a quelle
consolidate e lascia spazio alla proposizione di soluzioni innovative;

● coinvolge in modo ampio e aperto il mercato. Il mondo esterno è molto
più ampio di quello interno al committente pubblico e quindi in grado di
esprimere soluzioni più efficaci, anche divergenti rispetto a soluzioni
preesistenti.

Con ciò il committente pubblico-amministrazione non si limita solo a
portare marginali miglioramenti in termini di efficienza, ma stimola e
sfrutta la diffusione dei modelli organizzativi dell’\ *open
innovation,* sempre più frequentemente adottati nel mondo privato
(*business to business*).

Uno dei temi riportati in quel contesto e cioè quello degli appalti di
innovazione è ripreso nel prossimo capitolo sul governo della
trasformazione digitale; in questo capitolo invece si presentano le
linee evolutive del modello di *smart community* proposto nel precedente
Piano, anche alla luce della recente formulazione, da parte del Ministro
dell’Innovazione e della Digitalizzazione, della Strategia per
l’innovazione tecnologica e la digitalizzazione del Paese 2025.

La premessa è che la trasformazione digitale della Pubblica
Amministrazione si basa sull’innovazione dei suoi processi che dovranno
essere finalizzati al miglioramento dell’efficienza e della qualità dei
servizi a partire dalle aree di interesse pubblico ad alto impatto per
il benessere dei cittadini come la salute, la giustizia, la protezione
dei consumatori, la mobilità, il monitoraggio ambientale, l’istruzione e
la cultura.

La PA può e deve fare da catalizzatore di innovazione per la PA stessa,
per il territorio, per il tessuto economico e sociale e in ultima
istanza per tutti i cittadini. I bisogni digitali di tutti questi
soggetti emergono e possono essere soddisfatti attraverso l’interazione
continua tra PA, Comuni, Regioni, AGID, Ministeri, mondo accademico e
della ricerca e soggetti privati in grado di fornire soluzioni
innovative, grazie anche a progetti specifici di ricerca e sviluppo.

Innovazione e trasformazione digitale sono strettamente interconnessi e
sono tre i principali aspetti che la Strategia 2025 e questo Piano e i
prossimi Piani triennali si accingono ad affrontare.

Un primo aspetto riguarda le prospettive di evoluzione e di sviluppo
economico dei territori attraverso la creazione di *smart community*,
tema, questo, di grande attualità anche nel resto dell’Europa. Il ruolo
che i comuni e le città possono svolgere per indirizzare l’innovazione è
fondamentale per:

-  migliorare la qualità della vita dei cittadini,

-  innovare il contesto imprenditoriale del territorio nazionale,

-  generare un impatto rilevante sull’efficienza della Pubblica
   Amministrazione, secondo criteri generali di accessibilità,
   innovazione e scalabilità.

Un esempio concreto è rappresentato dal programma `Smarter
Italy <https://appaltinnovativi.gov.it/smarter-italy>`__ , avviato dal
Ministero dello Sviluppo Economico, in collaborazione con AGID, MID e
MUR, che intende sperimentare nuove soluzioni tecnologiche, accanto a
meccanismi di *open* innovazione e appalto innovativo (*smart
procurement*) per i territori. *Smarter Italy* opererà inizialmente su
tre direttrici: la mobilità intelligente (*Smart mobility*), il
patrimonio culturale (*Cultural heritage*) ed il benessere e la salute
dei cittadini (*Wellbeing*), per estendere progressivamente i processi
di digitalizzazione all’ambiente, alle infrastrutture e alla formazione.

Un secondo aspetto riguarda l’impegno che le PA dovranno spendere nello
sviluppo di un *know how* diffuso sulle tecnologie alla base
dell’intelligenza artificiale, della sicurezza informatica, del 5G e
della robotica: la costruzione di una Rete dei poli di innovazione può
essere lo strumento operativo. La Rete necessita di una forte
collaborazione tra tutti gli attori a livello interministeriale, con le
Università e i Centri di ricerca, con analoghe reti a livello europeo,
ed è costituita da tutte le progettualità che mirano allo sviluppo e al
continuo miglioramento di competenze tecnologiche sia nelle PA, sia nel
tessuto industriale delle PMI. L’obiettivo è quello di aggregare e
promuovere le diverse tecnologie e competenze in modo multidisciplinare
secondo il paradigma dell’\ *open innovation*. Il *know-how* non è
posseduto in modo verticale da pochi *pla*\ yer, ma è costruito per
aggregazione di contributi provenienti da diverse aziende, *startup*
innovative, università e centri di ricerca, PA e cittadini stessi, in
un’ottica di sinergia e specializzazione. Le eccellenze dei territori, a
propria volta, permetteranno di creare *Competence Center* (come
definiti dal MISE in Industria 4.0) e futuri *hub* tecnologici *cross
industries* - sviluppati attraverso partnership pubblico-privato e in
coordinamento con i Ministeri competenti (MID, MUR e MISE): test e
sperimentazioni (*test before invest*), formazione e sviluppo di
competenze digitali avanzate, sostegno all’accesso ai meccanismi di
finanziamento, sviluppo di reti ed ecosistemi di innovazione, sostegno
alla digitalizzazione dell’organizzazione della pubblica amministrazione
e dei servizi pubblici con soluzioni di interoperabilità, costituiranno
le progettualità che serviranno ad incubare servizi e soluzioni per
accrescere la competitività del settore pubblico e del tessuto
produttivo e industriale. Non meno importante sarà l’avvio di
un’adeguata campagna di comunicazione che renda consapevoli e informate
le aziende e la PA della disponibilità e delle modalità di accesso a
queste competenze.

Un ultimo aspetto si riferisce al principio di innovazione *come e per
il bene comune*, il quale si basa sul presupposto della condivisione
degli *asset* tecnologici innovativi presenti nel Paese (ad esempio
gallerie del vento, acceleratori di particelle, microscopi di
precisione, ecc.): occorre investire per aumentare la consapevolezza
delle potenzialità di tali risorse e per definire strumenti e modalità
che le rendano accessibili ad altre amministrazioni centrali e locali, a
centri di ricerca e università, ad aziende medio-piccole, a *start-up*.
La fondamentale sinergia con il mondo della ricerca e con le azioni del
prossimo Programma Nazionale per la Ricerca 2021-2027 illustra bene il
doppio ruolo giocato dalla Pubblica Amministrazione: quello di primo
facilitatore dell’accesso a risorse tecnologiche innovative e quello di
utilizzatore, che ha la finalità di esplorare nuove modalità di
erogazione di beni e servizi della PA stessa, massimizzando i benefici
collettivi.

L’innovazione per il bene comune, inoltre, conferisce priorità allo
sviluppo di quei processi di innovazione e di digitalizzazione della PA
che agevolano l’integrazione delle fasce più deboli della popolazione.
La campagna “Solidarietà Digitale” avviata dal Dipartimento per la
Trasformazione Digitale e da AGID nel periodo dell’emergenza Covid ne
costituisce un esempio: ha permesso l’adozione di strumenti per la
collaborazione da remoto per gli studenti, fin dalle classi elementari,
i quali hanno avuto modo di seguire lezioni a distanza e proseguire il
proprio percorso didattico; ha permesso agli anziani, durante il
*lockdown*, di far uso di sistemi di videoconferenza per rimanere in
contatto con le proprie famiglie. Le ricadute di queste azioni portano,
tra gli altri benefici, ad un generale aumento dell’alfabetizzazione
informatica della popolazione.

Compito della PA, quindi, è quello dare impulso a questi processi,
valorizzando gli *asset pubblici* e mettendoli a disposizione di altre
amministrazioni e di privati. Uno strumento operativo di supporto per i
potenziali beneficiari sarà costituito da una piattaforma (in fase di
realizzazione) di catalogazione e di facilitazione dell’accesso agli
*asset* tecnologici stessi.

Riassumendo:

-  gli strumenti e i modelli di innovazione dei processi della PA
   agevolano i programmi di ricerca e sviluppo pubblici e privati e
   questi, a propria volta, incidono sulla competitività del tessuto
   produttivo del Paese. L’\ *Open Innovation procurement* applicato
   alle *Smart Cities* ed in futuro ad altri applicazioni verticali ne è
   un chiaro esempio e costituisce uno strumento efficace di innovazione
   sociale e per la riduzione delle diseguaglianze e delle diversità;

-  la rete di poli di innovazione rende facilmente accessibili le
   competenze specialistiche per il miglioramento dei processi
   produttivi, dei prodotti e dei servizi sia alle aziende del
   territorio sia alle PA centrali e locali, andando a realizzare un
   circolo virtuoso nel quale l’innovazione aumenta la domanda di
   servizi digitali dei cittadini generando ulteriore innovazione;

-  l’innovazione come bene pubblico comporta l’estensione di tale
   circolo virtuoso, con azioni positive nei confronti dei soggetti più
   deboli della società.

Contesto normativo e strategico

In materia di Strumenti e modelli per l’innovazione esistono una serie
di riferimenti sia normativi che strategici a cui le amministrazioni
devono attenersi. Di seguito un elenco delle principali fonti:

-  `Legge 27 dicembre 2019, n. 160, articolo 1, comma
   400 <https://www.gazzettaufficiale.it/eli/id/2019/12/30/19G00165/sg>`__

-  `Decreto legge 14 dicembre
   2018 <https://www.gazzettaufficiale.it/eli/id/2018/12/14/18G00163/sg>`__,
   n. 135, “Disposizioni urgenti in materia di sostegno e
   semplificazione per le imprese e per la pubblica amministrazione”,
   articolo 8, comma 1-ter

.. toctree::
  :maxdepth: 3
  :caption: Indice dei contenuti

  capitolo-7.-strumenti-e-modelli-per-linnovazione/obiettivi.rst
  capitolo-7.-strumenti-e-modelli-per-linnovazione/cosa-devono-fare-agid-dipartimento-per-la-trasformazione-digitale-e-altri-soggetti-istituzionali-1.rst
  capitolo-7.-strumenti-e-modelli-per-linnovazione/cosa-devono-fare-le-pa-6.rst
  capitolo-7.-strumenti-e-modelli-per-linnovazione/linnovazione-per-una-smarter-nation-nella-strategia-per-linnovazione-tecnologica-e-la-digitalizzazione-del-paese-2025.rst
