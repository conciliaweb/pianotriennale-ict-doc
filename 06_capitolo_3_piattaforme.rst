CAPITOLO 3. Piattaforme
=======================

Il Piano triennale per l’informatica nella Pubblica Amministrazione
2020-2022, coerentemente con quanto previsto dal Modello strategico di
riferimento precedentemente descritto, riprende il concetto di
piattaforme della Pubblica Amministrazione: piattaforme tecnologiche che
offrono funzionalità fondamentali, trasversali, abilitanti e riusabili
nella digitalizzazione dei processi e dei servizi della PA. 

Le Piattaforme attraverso i loro strumenti consentono di ridurre il
carico di lavoro delle pubbliche amministrazioni, sollevandole dalla
necessità di dover realizzare ex novo funzionalità, riducendo i tempi e
i costi di attuazione dei servizi, garantendo maggiore sicurezza
informatica ed alleggerendo la gestione dei servizi della pubblica
amministrazione. Si tratta quindi di piattaforme tecnologiche che
nascono per supportare la razionalizzazione dei processi di
*back-office* della PA, al fine di migliorare l'efficienza e generare
risparmi economici, per favorire la semplificazione e la riduzione degli
oneri amministrativi a carico di imprese, professionisti e cittadini,
nonché per stimolare la creazione di nuovi servizi digitali. 

Le piattaforme favoriscono la realizzazione di processi distribuiti e la
standardizzazione dei flussi di dati tra amministrazioni. 

Infine, il concetto di piattaforma cui fa riferimento il Piano triennale
comprende non solo piattaforme abilitanti a livello nazionale e di
aggregazione territoriale, ma anche piattaforme che possono utili per
più tipologie di amministrazioni o piattaforme che raccolgono e
riconciliano i servizi delle amministrazioni, sui diversi livelli di
competenza. È il caso, ad esempio, delle piattaforme di intermediazione
tecnologica sui pagamenti disponibili sui territori regionali che si
raccordano con il nodo nazionale pagoPA.

Il Piano 2020-2022 promuove l’avvio di nuove piattaforme che consentono
di razionalizzare i servizi per le amministrazioni ed i cittadini,
quali:

-  CUP integrati: una piattaforma per l’integrazione e
   l’interoperabilità delle soluzioni di CUP regionali e interaziendali
   esistenti, che consentirà ai cittadini di accedere più facilmente
   alle cure grazie alla possibilità di conoscere i tempi di attesa e di
   poter prenotare in tutte le strutture a livello nazionale.

-  Piattaforma IO: la piattaforma che permette ai cittadini, attraverso
   un’unica App, di interagire facilmente con diverse Pubbliche
   Amministrazioni, locali o nazionali, raccogliendo servizi,
   comunicazioni, pagamenti e documenti.

-  INAD: la piattaforma che gestisce l’Indice nazionale dei domicili
   digitali delle persone fisiche e degli altri enti di diritto privato
   non tenuti all’iscrizione in albi professionali o nel Registro
   Imprese, che assicura l’attuazione della Linea guida sul domicilio
   digitale del cittadino.

-  Piattaforma del Sistema Museale Nazionale: la piattaforma che
   consentirà di collegare in rete tutti i musei italiani e di offrire
   informazioni e servizi sia per cittadini e turisti che per gli
   operatori del Sistema Museale Nazionale.

-  Piattaforma digitale nazionale dati (PDND)**:** la piattaforma che
   permette di valorizzare il patrimonio informativo pubblico
   attraverso l’introduzione di tecniche moderne di analisi di grandi
   quantità di dati (*BigData*).

Il Piano prosegue inoltre nel percorso di evoluzione delle piattaforme
esistenti (es. SPID, pagoPA, ANPR, CIE, FSE, NoiPA ecc.) e individua una
serie di azioni volte a promuovere i processi di adozione, ad aggiungere
nuove funzionalità e ad adeguare costantemente la tecnologia utilizzata
e i livelli di sicurezza.     

Le linee di azione definite nella precedente edizione del Piano
triennale restano valide fino al loro compimento; con la presente
edizione si intendono identificare nuove opportunità ed aree di
intervento. 

Ognuna delle piattaforme di seguito indicate è caratterizzata dalla
presenza di uno o più owner a livello nazionale o regionale, e di
diversi soggetti di riferimento che ne curano lo sviluppo, l’evoluzione
e la gestione.

.. toctree::
  :maxdepth: 3
  :caption: Indice dei contenuti

  capitolo-3.-piattaforme/contesto-normativo-e-strategico-2.rst
  capitolo-3.-piattaforme/obiettivi-e-risultati-attesi-2.rst
  capitolo-3.-piattaforme/cosa-devono-fare-agid-dipartimento-per-la-trasformazione-digitale-e-altri-soggetti-istituzionali.rst
  capitolo-3.-piattaforme/cosa-devono-fare-le-pa-2.rst
  capitolo-3.-piattaforme/le-piattaforme-nella-strategia-per-linnovazione-tecnologica-e-la-digitalizzazione-del-paese-2025.rst
